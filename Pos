Il Piano Operativo Sicurezza (POS)
In caso di cantiere temporaneo o mobile si applica il titolo IV, che prevede l’obbligo per tutti i datori di lavoro in appalto o in subappalto di redigere il Piano Operativo di Sicurezza, o POS, che dovrà essere poi sempre lasciato a disposizione in cantiere per eventuale consultazione.
Il POS, in sostanza, è la valutazione dei rischi delle singole lavorazioni di cantiere, allo scopo di gestirle in sicu­rezza, e deve essere redatto dalle singole imprese, che hanno piena conoscenza delle loro procedure di lavoro e dei rischi correlati (mentre i rischi di interferenza tra le diverse lavorazioni saranno gestiti dal piano di sicurezza e coordinamento, o PSC).

Nell’elaborazione del POS vanno quindi definite dettagliatamente tutte le informazioni relative all’organizzazione del cantiere, all’esecuzione dei lavori, alle macchine, alle attrezzature utilizzate, ai prodotti chimici e alle rela­tive procedure operative che i lavoratori devono rispettare. Occorre inoltre valutare i rischi connessi al contesto lavorativo e integrare le procedure, rispettando le relative misure di sicurezza da applicare.
 
La mancata elaborazione del POS è una grave violazione, che porta alla sospen­sione dell’attività imprenditoriale, ma non per questo deve essere considerato un documento da redigere solo per ottemperare gli obblighi di legge. Contenendo informazioni indicative e comportamentali essenziali in termini di sicurezza del lavoro, è infatti un documento che ha lo scopo di identificare e fornire chiare indicazioni per eliminare e/o ridurre al minimo i rischi dei lavori svolti in cantiere.
Leggi anche Formazione architetti, sospensione dietro l’angolo per chi non completa i crediti

In sostanza, il POS deve essere quindi:
una valutazione dei rischi specifica per ogni singolo cantiere, 
di concreta fattibilità 
di facile comprensione 
coerente con quello elaborato dall’impresa affidataria e con quanto indicato nel PSC e deve essere conforme alle misure generali di tutela. 
Contenuti minimi del POS
L’Allegato XV del TU riporta i contenuti minimi del POS, che sono:
i dati identificativi dell’impresa esecutrice (il nominativo del datore di lavoro, gli indirizzi ed i riferimenti telefonici della sede legale e degli uffici di cantiere) 
la specifica attività e le singole lavorazioni svolte in cantiere dall’impresa esecutrice e dai lavoratori autonomi sub affidatari 
i nominativi degli addetti al primo soccorso, antincendio ed evacuazione dei lavoratori e, comunque, alla gestione delle emergenze in cantiere, del rappresentante dei lavoratori per la sicurezza, aziendale o territoriale, ove eletto o designato 
il nominativo del medico competente ove previsto 
il nominativo del responsabile del servizio di prevenzione e protezione 
i nominativi del direttore tecnico, direttore tecnico di cantiere e del capocantiere 
il numero e le relative qualifiche dei lavoratori dipendenti dell’impresa esecutrice e dei lavoratori autonomi operanti in cantiere per conto della stessa impresa 
le specifiche mansioni, inerenti la sicurezza, svolte in cantiere da ogni figura nominata allo scopo dall’impresa esecutrice 
la descrizione dell’attività di cantiere, delle modalità organizzative e dei turni di lavoro 
l’elenco dei ponteggi, dei ponti su ruote a torre e di altre opere provvisionali di notevole importanza 
la lista delle macchine e degli impianti utilizzati nel cantiere 
l’elenco delle sostanze e miscele pericolose utilizzate nel cantiere con le relative schede di sicurezza 
l’esito del rapporto di valutazione del rumore 
l’individuazione delle misure preventive e protettive, integrative rispetto a quelle contenute nel PSC quando previsto, adottate in relazione ai rischi connessi alle proprie lavorazioni in cantiere 
le procedure complementari e di dettaglio, richieste dal PSC quando previsto 
l’elenco dei dispositivi di protezione individuale forniti ai lavoratori occupati in cantiere 
la documentazione in merito all’informazione ed alla formazione fornite ai lavoratori occupati in can­tiere. 
Aggiornamento del POS
Si segnala che il POS necessita di aggiornamento in seguito a:
introduzione di nuove tecnologie, macchine ed attrezzature inizialmente non previste 
problematiche emerse 
nuove assunzioni con nuove mansioni 
nuovi subappalti di imprese o lavoratori autonomi 
aggiornamenti del PSC che riguardano le lavorazioni dell’impresa 
richieste di chiarimento od obiezioni formulate dal Coordinatore per la Sicurezza in fase di esecuzione, 
modifiche organizzative a carico dell’impresa o dei subappaltatori 
modifiche progettuali 
varianti in corso d’opera 
fasi lavorative urgenti ed impreviste 
modifiche procedurali 
in generale, altri cambiamenti significativi.